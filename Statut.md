## Rozdział A. Przepisy ogólne

### Art. A1. Demokracja Bezpośrednia
1. Demokracja Bezpośrednia to partia polityczna.
2. „DB” to skrót nazwy partii Demokracja Bezpośrednia.
3. Terenem działania DB jest Rzeczypospolita Polska.
4. Siedzibą DB jest miasto stołeczne Warszawa.

### Art. A2. Tryb podejmowania decyzji
1. Kolegialne organy DB wyrażają swoją wolę w formie uchwał. Inne organy DB wyrażają swoją wolę w formie postanowień. Członkowie DB wyrażają swoją wolę w formie deklaracji.
2. Zasady podejmowania uchwał, wydawania postanowień i publikowania deklaracji precyzuje uchwała Ogółu Członków ([[Regulamin oświadczeń]]).
3. Prawo do głosowania mają członkowie, którzy nie zalegają z opłatami składek, z zastrzeżeniem ust. 4.
4. Prawo do głosowania członkowie nabywają po opłaceniu składki, o której mowa w art. C4.

### Art. A3. Rejestry
1. Rejestr członków to baza danych członków DB prowadzona w formie elektronicznej.
2. Rejestr uchwał to baza danych uchwał oraz postanowień podjętych przez organy DB prowadzona w formie elektronicznej.
3. Rejestr składek to baza danych zawierająca informację do kiedy każdy członek ma opłacone składki prowadzona w formie elektronicznej.
4. Wyżej wymienione rejestry są jawne, i są częścią Biuletynu Informacji Publicznej DB. Członek nie może powoływać się na nieznajomość rejestrów.

### Art. A4. Sposoby finansowania partii
1. Majątek DB powstaje ze składek członkowskich, darowizn oraz innych źródeł dozwolonych w Rozdziale 4 ustawy z dnia 27 czerwca 1997 r. o partiach politycznych.
2. Wysokość, częstotliwość oraz zasady opłacania składek członkowskich określa [[Regulamin składek i darowizn]].
3. Zasady wpłacania darowizn określa [[Regulamin składek i darowizn]].



## Rozdział B. Cele

### Art. B1. Cele partii
Nadrzędnym celem DB jest wprowadzenie nowoczesnej demokracji bezpośredniej w Rzeczypospolitej Polskiej.



## Rozdział C. Członkowie

### Art. C1. Wymagania wobec członków
Członkiem DB może być osoba, która zarazem:  

1. posiada obywatelstwo Rzeczypospolitej Polskiej;
2. ukończyła 18 lat;
3. akceptuje statut i program DB;
4. nie jest częściowo lub całkowicie ubezwłasnowolniona;
5. nie została pozbawiona praw publicznych prawomocnym orzeczeniem sądu;
6. nie została pozbawiona praw wyborczych orzeczeniem Trybunału Stanu;
7. nie została prawomocnie skazana na bezwzględną karę pozbawienia wolności;
8. nie została w okresie ostatniego roku wykluczona z DB.

### Art. C2. Prawa członków
Członek DB ma prawo:  

1. uczestniczenia w podejmowaniu decyzji dotyczących każdego aspektu funkcjonowania DB;
2. uczestniczenia w tworzeniu programu oraz założeń polityki DB;
3. komunikowania oraz rozpowszechniania własnych inicjatyw społecznych i politycznych wśród członków DB;
4. uzyskiwania informacji o działalności partii oraz działalności jej przedstawicieli w organach władzy publicznej;
5. uczestniczenia w posiedzeniach organów DB;
6. kandydowania na każdą funkcję w DB;
7. korzystania z poparcia DB w czasie działalności, zwłaszcza w okresie kampanii wyborczej;
8. korzystania ze wsparcia DB, w przypadku doznania krzywdy z powodu działalności politycznej;
9. używania oznak organizacyjnych.

### Art. C3. Obowiązki członków
Członek DB ma obowiązek:

1. dbania o dobre imię partii;
2. pozyskiwania sympatyków oraz zwolenników dla idei demokracji bezpośredniej;
3. uczestniczenia w działalności DB;
4. uczestniczenia w działalności organów DB, których jest przedstawicielem;
5. przestrzegania koleżeńskich relacji z pozostałymi członkami DB;
6. opłacania raz w miesiącu składki członkowskiej;
7. wykonywania uchwał Ogółu Członków;
8. przestrzegania postanowień statutu DB.

### Art. C4. Przyjmowanie członków
1. O przyjęciu kandydata do DB decyduje Zarząd DB w drodze uchwały, na podstawie złożonej przez kandydata deklaracji członkowskiej.
2. Od uchwały w sprawie nieprzyjęcia kandydata do DB, kandydat może złożyć odwołanie do Ogółu Członków w terminie nie dłuższym niż 30 dni od dnia podjęcia uchwały.
3. Ogół Członków może uwzględnić odwołanie, i tym samym uchylić decyzję o nieprzyjęciu, w drodze uchwały.
4. Sekretarz DB zawiadamia kandydata o przyjęciu go w poczet członków. W ciągu 1 miesiąca od wysłania zawiadomienia członek musi opłacić z góry 3-miesięczną składkę członkowską. W przypadku niewywiązania się z obowiązku jego członkostwo uznaje się za niebyłe.

### Art. C5. Dyscyplinarne zawieszenie w prawach członka
1. Ogół Członków może dyscyplinarnie zawiesić członka DB w prawach członka w drodze uchwały.
2. Zawieszenie dyscyplinarne powoduje wygaśnięcie pełnionych w DB funkcji oraz utratę biernego i czynnego prawa wyborczego.
3. Ogół Członków może przywrócić prawa osoby zawieszonej w drodze uchwały.
4. Przywrócenie praw nie powoduje przywrócenia funkcji pełnionych w chwili zawieszenia ich.

### Art. C6. Przesłanki wygaśnięcia członkostwa
Członkostwo w DB wygasa na skutek zarówno:

1. stwierdzenia niespełnienia przez członka wymogów, o których mowa w art. C1,
2. złożenia przez członka rezygnacji w drodze deklaracji,
3. wykreślenia z powodu nieopłacania składek członkowskich,
4. wykluczenia członka,
5. śmierci członka.

### Art. C7. Wykreślenie członka na skutek nieopłacania składek członkowskich
1. W przypadku nieopłacania składek członkowskich przez okres 3 miesięcy prawa członka zostają zawieszone do momentu uregulowania zaległości, jednak nie dłużej niż na okres kolejnych 3 miesięcy.
2. Na 14 dni przez upływem 6 miesiąca zalegania ze składkami Skarbnik DB wysyła drogą elektroniczną wezwanie do zapłaty.
3. Jeżeli członek DB nie ureguluje zaległych płatności w terminie 14 dni od dnia doręczenia wezwania do zapłaty, Zarząd DB wykreśla członka z rejestru członków.
4. Od decyzji o wykreśleniu osoba wykreślona z rejestru członków może złożyć odwołanie do Ogółu Członków.
5. Odwołanie osoba wykreślona z rejestru członków może złożyć po uprzednim uregulowaniu zaległych płatności.
6. Ogół Członków może uwzględnić odwołanie, i tym samym uchylić decyzję o wykreślniu, w drodze uchwały.

### Art. C8. Wykluczenie członka
Ogół Członków może wykluczyć członka DB za uzasadnioną przyczyną w drodze uchwały podjętej przez 4/5 głosujących.

### Art. C9. Odpowiedzialność polityczna
Członek DB pełniący funkcje we władzach publicznych odpowiada politycznie za swoją działalność przed organami DB.



## Rozdział D. Ogół Członków

### Art. D1. Ogół Członków
1. Ogół Członków jest najwyższą władzą DB.
2. Ogół Członków składa się ze wszystkich członków DB.

### Art. D2. Prawa Ogółu Członków
Ogół Członków ma prawo:

1. uchwalania statutu oraz zmian w statucie DB - w drodze uchwały popartej większością 2/3 głosów;
2. określania kierunków strategii politycznej DB;
3. określania programu DB;
4. rozpatrywania odwołania od nieprzyjęcia członka - zgodnie z art. C4;
5. dyscyplinarnego zawieszania oraz odwieszania w prawach członka - zgodnie z art. C5;
6. rozpatrywania odwołania od wykreślenia na skutek nieopłacania składek członkowskich - zgodnie z art. C7;
7. wykluczania członków - zgodnie z art. C8;
8. powoływania oraz odwoływania członków Zarządu DB - zgodnie z art. E2;
9. ustanawiania oraz rozwiązywania grup zadaniowych, a także powoływania, odwoływania oraz zmieniania ich władz, chyba, że uchwała powołująca stanowi inaczej - zgodnie z art. F2 - F5;
10. zatwierdzania list wyborczych oraz kandydatów w wyborach powszechnych;
11. podejmowania decyzji o rozwiązaniu DB albo o połączeniu DB z inną partią - w drodze uchwały popartej większością 2/3 głosów;
12. podejmowanie decyzji o dołączeniu do organizacji międzynarodowych - w drodze uchwały popartej większością 2/3 głosów;
13. uchwalenie okresowych planów budżetowych dla partii, mających w określonych w nim ramach wiążący charakter dla zarządu;
14. podejmowania decyzji niezastrzeżonych dla innych organów DB w przepisach szczegółowych.



## Rozdział E. Zarząd DB

### Art. E1. Zarząd partii
Zarząd DB to najwyższy organ administracyjny i reprezentacyjny DB.

### Art. E2. Skład zarządu
1. Zarząd DB składa się z od 3 do 9 Przedstawicieli DB, w tym Sekretarza DB i Skarbnika DB.
2. Przedstawiciel może łączyć funkcje Skarbnika DB i Sekretarza DB.
3. Ogół Członków powołuje i odwołuje Przedstawicieli DB w drodze uchwały.
4. Przedstawicieli DB powołuje się na 2-letnią kadencję, chyba że uchwała powołująca stanowi inaczej.
5. Rezygnację z funkcji Przedstawiciela DB można złożyć w drodze deklaracji.
6. W przypadku rezygnacji lub odwołania Sekretarza DB lub Skarbnika DB, Zarząd DB w ciągu 7 dni wybiera ze swojego grona Przedstawiciela, i powierza mu pełnienie obowiązków odpowiednio Sekretarza DB lub Skarbnika DB do momentu podjęcia uchwały Ogółu Członków o wyborze nowego odpowiednio Sekretarza DB lub Skarbnika DB.

### Art. E3. Zasady reprezentacji
Do reprezentowania DB na zewnątrz oraz do zaciągania zobowiązań majątkowych upoważnieni są łącznie: 3 Przedstawiciele DB lub Sekretarz z innym Przedstawicielem DB, lub Skarbnik z innym Przedstawicielem DB - chyba że statut lub uchwała Ogółu Członków udziela pełnomocnictwa do reprezentacji w określonym zakresie innemu członkowi DB.

### Art. E4. Kompetencje zarządu
Do kompetencji Zarządu DB należy zarazem:

1. wykonywanie uchwał Ogółu Członków;
2. przyjmowanie członków - zgodnie z art. C4;
3. wykreślanie członków na skutek nieopłacenia składek - zgodnie z art. C7;
4. reprezentowanie DB na zewnątrz - zgodnie z art. E3;
5. zatwierdzanie informacji o działalności finansowej partii;
6. przyjmowanie członków do zespołów powiatowych - zgodnie z art. F4;
7. odpowiadanie na zapytania członków w sprawie działalności DB.

### Art. E5. Kompetencje sekretarza
Do kompetencji Sekretarza DB należy zarazem:  

1. prowadzenie i aktualizowanie rejestru uchwał oraz rejestru członków - najpóźniej w terminie 14 dni od zaistnienia zdarzenia powodującego konieczność aktualizacji;
2. prowadzenie Biuletynu Informacji Publicznej;  
3. zapewnienie technicznych warunków funkcjonowania centralnych organów DB;  
4. zawiadamianie nowych członków o przyjęciu do DB - zgodnie z art. C4;
5. zawiadamianie sądu o zmianie statutu partii, zmianie adresu siedziby partii, a także zmianach w składzie Zarządu DB, zgodnie z art. 19 Ustawy o partiach politycznych.

### Art. E6. Kompetencje skarbnika
Do kompetencji Skarbnika DB należy zarazem:

1. prowadzenie i aktualizowanie rejestru składek - najrzadziej co miesiąc, w tym przed każdorazowym wysłaniem wezwania do zapłaty zaległych składek;
2. wzywanie członków do zapłaty zaległych składek - zgodnie z art. C7;
3. administrowanie finansami DB;
4. przygotowywanie informacji o działalności finansowej partii;
5. pełnienie funkcji pełnomocnika finansowego Funduszu Wyborczego Demokracja Bezpośrednia;
6. składanie sprawozdania o źródłach pozyskania środków finansowych oraz o wydatkach poniesionych ze środków Funduszu Wyborczego do Państwowej Komisji Wyborczej.



## Rozdział F. Zespoły zadaniowe

### Art. F1. Zespół zadaniowy
Zespół zadaniowy to podstawowa jednostka organizacyjno-wykonawcza DB.

### Art. F2. Tryb ustanawiania zespołu zadaniowego
1. Ogół Członków, Zarząd DB oraz zespoły powiatowe mogą ustanawiać zespoły zadaniowe i przekazywać im część swoich kompetencji lub zadań w drodze uchwały.
2. Uchwała powołująca zespół zadaniowy musi zawierać:  
a) cele powołania zespołu zadaniowego,  
b) kompetencje zespołu zadaniowego,  
c) okres sprawozdawczy zespołu zadaniowego,  
d) warunki rozwiązania zespołu zadaniowego,  
e) sposób przyjmowania i wykluczania członków,  
f) strukturę organizacyjną zespołu zadaniowego,  
g) sposób przydzielania funkcji opisanych przez tę strukturę,  
h) imiennie członków-założycieli zespołu.

### Art. F3. Tryb rozwiązywania zespołu zadaniowego
1. Ogół Członków, Zarząd DB oraz zespoły powiatowe mogą rozwiązać ustanowiony przez siebie zespół zadaniowy w drodze uchwały.
2. Uchwała rozwiązująca zespół zadaniowy musi zawierać uzasadnienie.

### Art. F4. Zespoły powiatowe – lex specialis
1. Zespół powiatowy jest to zespół zadaniowy, podstawowa jednostka organizacyjno-wykonawcza DB na terenie powiatu lub miasta na prawach powiatu.
2. Zespoły powiatowe funkcjonują z mocy statutu we wszystkich powiatach i miastach na prawach powiatu Polski.
3. Zespół powiatowy może zostać rozwiązany w drodze uchwały Ogółu Członków. W tej sytuacji zostaje on automatycznie utworzony ponownie z mocy statutu, nie zawierając jednak żadnych członków ani obowiązujących uchwał.
4. Celem zespołów powiatowych jest przeprowadzanie akcji lokalnych.
5. Zespół powiatowy wybiera spośród siebie koordynatora, którego zadaniem jest koordynowanie działań oraz organizowanie spotkań zespołu.
6. Zespół powiatowy ma prawo ustanawiać inne organy i delegować im część swoich uprawnień w drodze uchwały. Skład osobowy tych organów ustalany jest w drodze demokratycznych wyborów wśród członków zespołu.
7. Zespół powiatowy ma prawo upoważniać wybrane osoby lub organy do reprezentowania zespołu w powiecie w określonym zakresie w drodze uchwały.
8. Zespół powiatowy przyjmuje członków w drodze uchwały. Jeśli zespół powiatowy ma mniej niż 5 członków, przyjmować do niego członków może również Zarząd DB w drodze uchwały.
9. Zespół powiatowy wyklucza członków w drodze uchwały podjętej przez 2/3 głosujących.
10. Członek DB nie może być jednocześnie członkiem więcej niż jednego zespołu powiatowego.
11. Niedozwolone jest powoływanie zespołów zadaniowych o charakterze zespołów powiatowych.
12. Zespoły powiatowe funkcjonują bezterminowo. Przepisów art. F3. nie stosuje się w stosunku do zespołów powiatowych.

### Art. F5. Zespoły okręgowe - lex specialis
1. Zespół okręgowy to tymczasowy zespół zadaniowy, powoływany przez zrzeszenie lub podział zespołów powiatowych zgodnie z układem okręgów wyborczych w Polsce w drodze uchwały Ogółu Członków.
2. Celem zespołu okręgowego jest prowadzenie działań związanych z wyborami i kampanią wyborczą na terenie okręgu.
3. W przypadku zespołu okręgowego powstałego w wyniku połączenia zespołów powiatowych, członkami zespołu są wszyscy członkowie połączonych zespołów powiatowych.
4. W przypadku zespołów okręgowych powstałych w wyniku podzielenia zespołu powiatowego, członek zespołu powiatowego wybiera, do którego okręgu należy.
5. Nie istnieją inne możliwości przyjmowania lub wykluczania członków zespołu okręgowego niż opisane w ust. 3 i 4.
6. Zespół okręgowy wybiera spośród siebie koordynatora, którego zadaniem jest koordynowanie działań oraz organizowanie spotkań zespołu.
7. Zespół okręgowy zostaje rozwiązany w momencie zakończenia wyborów w związku z którymi powstał.
